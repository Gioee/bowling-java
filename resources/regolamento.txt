MODALITÀ DI GIOCO

Il gioco consiste nel far cadere il maggior numero di birilli,
su un totale di dieci, facendo rotolare contro di essi una
boccia provvista di tre fori nei quali vanno infilati il dito
pollice, il medio e l’anulare. I birilli sono disposti a forma
di triangolo equilatero all’estremità di un lunga pista. Il
gioco si svolge su una pista in legno o materiale sintetico
dove la palla percorre la sua traiettoria nella pista fino ai birilli.

Una partita di bowling a dieci birilli consiste in 10 sessioni
di tiro denominati frame. Un giocatore lancia due volte la boccia
in ognuno dei primi nove frame, a meno che non realizzi uno
strike, in questo caso ha diritto ad un solo lancio. Nel decimo
e ultimo frame il giocatore effettua tre tiri nel caso in cui
realizzi uno strike o uno spare. Il punteggio viene annotato
in una apposita scheda con 10 caselle principali, una per ogni
turno di gioco. Tranne che nei casi in cui viene realizzato
uno strike, il numero dei birilli abbattuti con il primo lancio
deve essere indicato nel piccolo riquadro in corrispondenza
dell’angolo superiore sinistro di quel frame, e il numero
dei birilli abbattuti con il secondo lancio nell’angolo superiore
destro dello stesso frame. Se nessun birillo viene abbattuto
con il secondo lancio dello stesso frame, il foglio punti
verrà contrassegnato con un meno.


I PUNTEGGI

> Lo Strike
E' realizzato quando tutti i birilli vengono abbattuti con
il primo lancio del frame. Viene indicato da una X nel piccolo
riquadro in corrispondenza dell’angolo superiore sinistro
del frame in cui viene realizzato. Il conteggio per uno strike
è pari a 10 più il numero dei birilli abbattuti dal giocatore
nei due lanci successivi. Nel caso in cui il primo tiro
successivo sia un altro strike, si deve pertanto attendere un
ulteriore turno prima di poter computare i punti. Il punteggio
massimo ottenibile per singolo turno è perciò di 30 nel caso
si riescano a ottenere 3 strike di seguito. Un doppio consiste
in due strike consecutivi. Il conteggio per il primo strike
è pari a 20 più il numero dei birilli abbattuti con il primo
lancio effettuato dopo il secondo strike. Un triplo consiste
in tre strike consecutivi. In teoria il punteggio massimo che
un giocatore può raggiungere in una singola partita è 300,
totale dato dalla somma di 12 strike consecutivi.

> Lo Spare
Si ottiene quando i birilli rimasti in piedi dopo il primo lancio,
vengono abbattuti con il secondo lancio realizzato in quel frame.
Viene indicato da un / nel piccolo riquadro in corrispondenza
dell’angolo superiore destro del frame. Il conteggio per uno
spare è pari a 10 più il numero dei birilli abbattuti dal
giocatore con il lancio successivo. Il punteggio da segnare
nella casella del tiro viene lasciato in sospeso fino al turno
successivo di gioco.

> Altri casi
Quando non vengono abbattuti i dieci birilli con i due lanci
a disposizione nel frame, il punteggio prevede la semplice somma
matematica del totale dei birilli abbattuti. In questo caso si dice
che il giocatore ha commesso un errore, a meno che i birilli
lasciati in piedi dopo il primo lancio non rappresentino uno “split”.

> Lo Split
Si parla di split quando il birillo in cima (n.1) è abbattuto
al primo tiro, però sono rimasti dei birilli in piedi distanziati
orrizontalmente fra loro. Il punteggio del primo tiro viene
cerchiato in rosso per ricordare lo split. Se il giocatore
riesce ad abbattere tutti i birilli di uno split, in gergo
tecnico si parla di Killer Shot.


COME TIRARE

Il giocatore prende la rincorsa nella zona iniziale della pista,
chiamata zona di lancio (approach). Quest’area della pista finisce
con una riga, la linea di fallo, che non può essere superata o
toccata dal giocatore. Nel caso in cui il giocatore superi questa
linea commette un fallo ed il punteggio del tiro è pari a zero.
Viene indicato con una F in corrispondenza del piccolo riquadro,
a destra o a sinistra a seconda se si tratti del primo o secondo
lancio, del frame in cui viene realizzato. La pista è delimitata,
sia a destra che a sinistra, da due canali (Gutters) che raccolgono
la boccia nel caso in cui il lancio avesse una traiettoria sbagliata;
in questo caso il punteggio è pari a zero.



Fonte: http://www.bowling71.com/regole.php